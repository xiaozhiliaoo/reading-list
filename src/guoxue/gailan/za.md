# 杂

## 诫子书

```text
夫君子之行，静以修身，俭以养德。非澹泊无以明志，非宁静无以致远。夫学须静也，才须学也。非学无以广才，非志无以成学。慆慢则不能励精，险躁则不能冶性。
年与时驰，志与岁去，遂成枯落，多不接世。悲守穷庐，将复何及！
```

## 寒窑赋

```text
天有不测风云，人有旦夕祸福。
蜈蚣百足，行不及蛇；雄鸡两翼，飞不过鸦，
马有千里之程，无骑不能自往；人有冲天之志，非运不能自通。
盖闻：人生在世，富贵不能淫，贫贱不能移。
文章盖世，孔子困厄于陈邦；武略超群，太公钓于渭水。
颜渊命短，殊非凶恶之徒；盗跖年长，岂是善良之辈。
尧帝明圣，却生不肖之儿；瞽叟愚顽，反生大孝之子。
张良原是布衣，萧何称谓县吏。晏子身无五尺，封为齐国宰相；孔明居卧草庐，能作蜀汉军师。
楚王虽雄，难免乌江自刎；汉王虽弱，竟有万里江山。
李广有射虎之威，到老无封；冯唐有乘龙之才，一生不遇。
韩信未遇之时，无一日三餐，及至运行，腰悬三尺玉印，一旦时衰，死于阴人之手。
有先贫而后富，有老壮而少衰。
满腹文章，白发竟然不中；才疏学浅，少年及第登科。深院宫娥，运退反为妓妾；风流妓女，时来配作夫人。
青春美女，却招愚蠢之夫；俊秀郎君，反配粗丑之妇。蛟龙未遇，潜水于鱼鳖之间；君子失时，拱手于小人之下。
衣服虽破，常存仪礼之容；面带懮愁，每抱怀安之量。时遭不遇，只宜安贫守份；心若不欺，必然扬眉吐气。
初贫君子，天然骨骼生成；乍富小人，不脱贫寒肌体。
天不得时，日月无光；地不得时，草木不生；水不得时，风浪不平；人不得时，利运不通。
注福注禄，命里已安排定，富贵谁不欲？人若不依根基八字，岂能为卿为相？
吾昔寓居洛阳，朝求僧餐，暮宿破窑，思衣不可遮其体，思食不可济其饥，
上人憎，下人厌，人道我贱，非我不弃也。
今居朝堂，官至极品，位置三公，身虽鞠躬于一人之下，而列职于千万人之上，
有挞百僚之杖，有斩鄙吝之剑，思衣而有罗锦千箱，思食而有珍馐百味，出则壮士执鞭，入则佳人捧觞，上人宠，下人拥。
人道我贵，非我之能也，此乃时也！运也！命也！
嗟呼！人生在世，富贵不可尽用，贫贱不可自欺，听由天地循环，周而复始焉。
```


## 钱本草

```text
钱味甘，大热有毒，偏能驻颜，彩泽流润，善疗饥寒困厄之患，立验。能利邦国，污贤达，畏清廉。贪婪者服之，以均平为良，如不均平，则冷热相激，令人霍乱。
其药采无时，采至非理则伤神。此既流行，能役神灵，通鬼气。如积而不散，则有水火盗贼之灾生；如散而不积，则有饥寒困厄之患至。一积一散谓之道，
不以为珍谓之德，取与合宜谓之义，使无非分谓之礼，博施济众谓之仁，出不失期谓之信，入不妨己谓之智，以此七术精炼方可。久而服之，令人长寿；
若服之非理，则弱志伤神，切须忌之。
```

### 驭人经

```text
吏不治，上无德也。
吏不驭，上无术也。
吏骄则叱之，吏狂则抑之，吏怠则警之，吏罪则罚之。
明规当守，暗规勿废，君子无为，小人或成焉。
上驭才焉，下驭庸焉。
才不侍昏主，庸不从贤者。
驭才自明，驭庸自谦，举之勿遗，用之勿苛，待之勿薄，罚之勿轻。
驭人必驭士也，驭士必驭情也。
敬士则和，礼士则友，蔑士则乱，辱士则敌。
以文驭士，其术莫掩；以武驭士，其术莫扬。士贵己贵，士贱己贱矣。
忠者直也，不驭则窘焉；忠者烈也，不驭则困焉。
乱不责之，安不弃之，孤则援之，谤则宠之。
私不驭忠，公堪改志也；赏不驭忠，旌堪励众也。
奸不绝，惟驭少害也；奸不止，惟驭可制也。
以利使奸，以智防奸，以忍容奸，以力除奸。
君子不计恶，小人不虑果，罪隐不发，罪昭必惩矣。
智不服愚也，智不拒诚也。
智者驭智，不以智取；尊者驭智，不以势迫；强者驭智，不以力较。
智不足则纳谏，事不兴则恃智。
不忌其失，惟记其功，智不负德者焉。
愚者不悟诈之，愚者不智谋之，愚者不慎误之。
君子驭愚施以惠也，小人驭愚施以诺也。
驭者勿愚也，大任勿予，小得勿予，蹇则近之，达则远之矣。
不知其心，不驭其人；不知其变，不驭其时也。
君子拒恶，小人拒善，明主识人，庸主进私。
不惜名，莫嫌仇，不吝财，人皆堪驭也。
```