# 文子-通玄真经

## 原文

[参考](https://ctext.org/wenzi/zhs)

## 阅读进度

[进度](https://ctext.org/wenzi/shang-li/zhs)

## 道原

无为为之而合乎生死，无为言之而通乎德，恬愉无矜而得乎和，有万不同而便乎生

道者，虚无、平易、清静、柔弱、纯粹素朴，此五者，道之形象也

大道坦坦，去身不远，求之远者，往而复返

圣人忘乎治人，而在乎自理。贵忘乎势位，而在乎自得

真人者，大己而小天下，贵治身而贱治人，不以物滑和，不以欲乱情，隐其名姓，有道则隐，无道则见，为无为，事无事，知不知也，怀天道，包天心，嘘吸阴阳，
吐故纳新，与阴俱闭，与阳俱开，与刚柔卷舒，与阴阳俯仰，与天同心，与道同体；无所乐，无所苦，无所喜，无所怒，万物玄同，无非无是。

于道者，反于清静，空于物者，终于无为

唯圣人能遗物反己

夫喜怒者，道之邪也；忧悲者，德之失也；好憎者，心之过也；嗜欲者，生之累也。

积柔即刚，积弱即强，观其所积，以知存亡

## 精诚

夫道者，藏精于内，栖神于心，静漠恬惔，悦穆胸中，廓然无形，寂然无声。

精诚形乎内，而外喻于人心，此不传之道也。

道散而为德，德溢而为仁义，仁义立而道德废矣

上多欲即下多诈，上烦扰即下不定，上多求即下交争，不治其本而救之于末，无以异于凿渠而止水，抱薪而救火。

忧民之忧者，民亦忧其忧，乐民之乐者，民亦乐其乐，故忧以天下，乐以天下，然而不王者，未之有也

圣人之法，始于不可见，终于不可及，处于不倾之地，积于不尽之仓，载于不竭之府

春政不失禾黍滋，夏政不失雨降时，秋政不失民殷昌，冬政不失国家宁康。

## 九守

人受天地变化而生，一月而膏，二月血脉，三月而哒，四月而胎，五月而筋，六月而骨，七月而成形，八月而动，九月而躁，十月而生。

天有四时、五行、九解、三百六十日，人有四支、五藏、九窍、三百六十节

夫血气者人之华也，五藏者人之精也，血气专乎内而不外越，则胸腹充而嗜欲寡，嗜欲寡则耳目清而听视聪达，听视聪达谓之明

嗜欲使人气淫，好憎使人精劳，不疾去之，则志气日耗

守虚、守无、守平、守易、守清、守真、守静、守法、守弱、守朴

乐道而忘贱，安德而忘贫

神者智之渊也，神清则智明，智者心之府也，智公则心平

神无所掩，心无所载，通洞条达，澹然无事，势利不能诱，声色不能淫，辩者不能说，智者不能动，勇者不能恐，此真人之游也

夫生生者不生，化化者不化。

静漠恬惔，所以养生也，和愉虚无，所以据德也

今盆水若清之经日，乃能见眉睫，浊之不过一挠，即不能见方圆也，人之精神难清而易浊，犹盆水也。

物盛则衰，日中则移，月满则亏，乐终而悲，是故聪明广智守以愚，多闻博辩守以俭，武力勇毅守以畏，富贵广大守以狭，德施天下守以让

形神气志各居其宜。夫形者生之舍也，气者生之元也，神者生之制也，一失其位即三者伤矣，故以神为主者形从而利，以形为制者神从而害。

人有三死非命亡焉：饮食不节，简贱其身，病共杀之，乐得无已，好求不止，刑共杀之，以寡犯众，以弱凌强，兵共杀之。

治身养性者，节寝处，适饮食，和喜怒，便动静，内在己者得，而邪气无由入。

善怒者必多怨，善与者必善夺，唯随天地之自然而能胜理。

不求利即无害，不求福即无祸，身以全为常，富贵其寄也。

古之存己者，乐德而忘贱，故名不动志，乐道而忘贫，故利不动心

不忧天下之乱，而乐其身治者，可与言道矣。

圣人知病之为利，利之为病

人有顺逆之气生于心，心治则气顺，心乱则气逆，心之治乱在于道德，得道则心治，失道则心乱，
心治则交让，心乱则交争，让则有德，争则生贼，有德则气顺，贼生则气逆，气顺则自损以奉人，气逆则损人以自奉，二气者可道已而制也。

上学以神听，中学以心听，下学以耳听，以耳听者，学在皮肤，以心听者，学在肌肉，以神听者，学在骨髓。

物生者道也，长者德也，爱者仁也，正者义也，敬者礼也。

人尝闻祸福所生而择其道，智者尝见祸福成形而择其行

义兵王，应兵胜，恣兵败，贪兵死，骄兵灭，此天道也

因春而生，因秋而杀，所生不德，所杀不怨，则几于道矣

以事生事，又以事止事，譬犹扬火而使无焚也，以智生患，以智备之，譬犹挠水而欲求清也

## 上德

夫道者，内视而自反，故人不小学，不大迷，不小惠，不大愚。

天二气即成虹，地二气即泄藏，人二气即生病，阴阳不能常，日冬且夏，月不知昼，日不知夜

水静则清，清则平，平则易，易则见物之形，形不可并，故可以为正。

混混之水浊，可以濯吾足乎？泠泠之水清，可以濯吾缨乎？

日月欲明，浊云盖之，河水欲清，沙土秽之，丛兰欲修，秋风败之，人性欲平，嗜欲害之。

冬冰可折，夏木可结，时难得而易失。

质的张而矢射集，林木茂而斧斤入，非或召之也，形势之所致。

天之道，损盈益寡，地之道，损高益下，鬼神之道，骄溢与下，人之道，多者不与，圣人之道，卑而莫能上也。

阳气盛，变为阴，阴气盛，变为阳，故欲不可盈，乐不可极。

圣人依阳，天下和同，依阴，天下溺沉

故怨人不如自怨，勉求诸人，不如求诸己。

声自召也，类自求也，名自命也，人自官也，无非己者，操锐以刺，操刃以击，何怨于人，故君子慎微。

积薄成厚，积卑成高，君子日汲汲以成辉，小人日快快以至辱，其消息也虽未能见，故见善如不及，宿不善如不祥。

夫有阴德者必有阳报，有隐行者必有昭名，树黍者不获稷，树怨者无报德。

圣人立教施政，必察其终始，见其造恩。民知书则德衰，知数而仁衰，知券契而信衰，知机械而实衰

小德害义，小善害道，小辩害治，苛悄伤德

发一号，散无竞，总一管，谓之心；见本而知末，执一而应万，谓之术；居知所为，行知所之，事知所乘，动知所止，谓之道。

## 微明

事者难成易败，名者难立易废，凡人皆轻小害，易微事，以至于患。

人皆知救患，莫知使患无生，夫使患无生易，施于救患难。今人不务使患无生，而务施救于患，虽神人不能为谋。

凡人之道，心欲小，志欲大，智欲圆，行欲方，能欲多，事欲少。

古之人味而不舍也，今之人舍而不味也

知天之所为，知人之所行，即有以经于世矣。知天而不知人，即无以与俗交，知人而不知天，即无以与道游。

得道之人，外化而内不化，外化所以知人也，内不化所以全身也，

君子惧失义，小人惧失利，观其所惧，祸福异矣

人多欲即伤义，多忧即害智。

天有五方，地有五行，声有五音，物有五味，色有五章，人有五位，故天地之间有二十五人也。

上五有神人、真人、道人、至人、圣人，
次五有德人、贤人、智人、善人、辩人，
中五有公人、忠人、信人、义人、礼人，
次五有士人、工人、虞人、农人、商人，
下五有众人、奴人、愚人、肉人、小人，
上五之与下五，犹人之与牛马也。

所谓道者，无前无后，无左无右，万物玄同，无是无非

## 自然

静则同，虚则通，至德无为，万物皆容，虚静之道，天长地久，神微周盈，于物无宰。

往古来今谓之宙，四方上下谓之宇，道在中而莫知其所

圣人之牧民也，使各便其性，安其居，处为其所能，周其所适，施其所宜，如此即万物一齐，无由相过。

天下之物，无贵无贱，因其所贵而贵之，物无不贵，因其所贱而贱之，物无不贱。

乱国若盛，治国若虚，亡国若不足，存国若有馀。

所谓天子者，有天道以立天下也

古之得道者，静而法天地，动而顺日月，喜怒合四时

善用兵者，用其自为用，不能用兵者，用其为己用，用其自为用，天下莫不可用，用其为己用，无一人之可用也。

圣人不耻身之贱，恶道之不行也，不忧命之短，忧百姓之穷也，故常虚而无为，抱素见朴，不与物杂。

## 下德

治身，太上养神，其次养形，神清意平，百节皆宁，养生之本也，肥肌肤，充腹肠，供嗜欲，养生之末也。

上世养本，下世事末

唯有道者能遗物反己

有以自鉴，则不失物之情，无以自鉴，则动而惑营。

天地之间，一人之身也，六合之内，一人之形也，故明于性者，天地不能胁也，审于符者，怪物不能惑也。

仁义礼乐者，所以救败也，非通治之道也

知道德，然后知仁义不足行也，知仁义，然后知礼乐不足修也

兽穷即触，鸟穷即啄，人穷即诈，此之谓也

道有智则乱，德有心则险，心有眼则眩

帝者体太一，王者法阴阳，霸者则四时，君者用六律
体太一者，明于天地之情，通于道德之伦，聪明照于日月，精神通于万物，动静调于阴阳，嗔怒和于四时，覆露皆道，溥洽而无私，蜎飞蠕动，莫不依德而生，德流方外，名声传乎后世。
法阴阳者，承天地之和，德与天地参，光明与日月并照，精神与鬼神齐灵，圆履方，枹表寝绳，内能理身，外得人心，发施号令，天下从风，
则四时者，春生夏长，秋收冬藏，取与有节，出入有量，喜怒刚柔，不离其理，柔而不脆，刚而不折，宽而不肆，肃而不悖，优游委顺，以养群类，其德含愚而容不肖，无所私爱也。
用六律者，生之与杀也，赏之与罚也，与之以夺也，非此无道也，伐乱禁暴，兴贤废不肖，匡邪以为正，怀险以为平，矫枉以为直，明于施令，开塞之道，乘时因势，以服役人心者也。

善为政者，积其德，善用兵者，畜其怒，德积而民可用也，怒畜而威可立也

## 上仁

君子之道，静以修身，俭以养生。

非惔漠无以明德，非宁静无以致远，非宽大无以并覆，非正平无以制断

贤者尽其智，不肖者竭其力，近者安其性，远者怀其德，得用人之道

能尊生，虽富贵不以养伤身，虽贫贱不以利累形。

文子问治国之本。老子曰：本在于治身，未尝闻身治而国乱，身乱而国治也

有道以理之，法虽少，足以治，无道以理之，法虽众，足以乱。

故善建者不拔，言建之无形也，唯神化者，物莫能胜。

量民积聚，知有馀不足之数，然后取奉

夫太刚则折，太柔则卷，道正在于刚柔之间。

天地之气，莫大于和，和者，阴阳调，日夜分，故万物春分而生，秋分而成，生与成，必得和之精

古之为道者，深行之谓之道德，浅行之谓之仁义，薄行之谓之礼智，此六者，国家之纲维也。

故道不以雄武立，不以坚强胜，不以贪竞得，立在天下推己，胜在天下自服，得在天下与之，不在于自取

仁义礼何以为薄于道德也？不如修道而行德，因天地之性，万物自正而天下赡，仁义因附

学而不厌，所以治身也，教而不倦，所以治民也

夫道，退故能先，守柔弱故能矜，自卑下故能高人，自损弊故实坚，自亏缺故盛全，处浊辱故新鲜，见不足故能贤，道无为而无不为也。

## 上义

凡学者，能明于天人之分，通于治乱之本，澄心清意以存之，见其终始反其虚无，可谓达矣。

本末，一体也，其两爱之，性也，先本后末，谓之君子，先末后本，谓之小人。

执道以御之，中才可尽，明分以示之，奸邪可止，物至而观其变，事来而应其化，近者不乱即远者治矣，不用适然之教，而得自然之道，万举而不失矣

诵先王之书不若闻其言，闻其言，不若得其所以言，得其所以言者，言不能言也

夫知法之所由生者，即应时而变，不知治道之源者，虽循终乱，

圣人因民之所喜以劝善，因民之所憎以禁奸，赏一人而天下趋之，罚一人而天下畏之，是以至赏不费，至刑不滥，圣人守约而治广，此之谓也

论人之道，贵即观其所举，富即观其所施，穷即观其所受，贱即观其所为，视其所患难以智勇，动以喜乐以观其守，委以货财以观其仁，振以恐惧以观其节，如此则人情可知矣。

举事以为人者，众助之，以自为者，众去之，众之所动，虽弱必强，众之所去，虽大必亡。

兵之胜败习在于政，政胜其民，下附其上，即兵强，民胜其政，下叛其上，即兵弱。

义足以怀天下之民，事业足以当天下之急，选举足以得贤士之心，谋虑足以决轻重之权，此上义之道也。

## 上礼

